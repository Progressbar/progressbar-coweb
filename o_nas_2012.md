Našim cieľom je poskytovať inovatívnu platformu pre stretávanie sa s ľuďmi a výmenu informácií pre tých, ktorí sa zaujímajú o hacking, 3D tlač, elektroniku, arduino, programovanie, Bitcoin, bezpečnosť, hackovanie života, cestovanie, hľadanie slobody a stretávanie podobne zmýšľajúcich ľudí.

Našim cieľom je jednoducho vyhľadávať múdrych ľudí a rásť spolu s nimi.

Progressbar - Zdieľanie. Skúmanie. Učenie. Vytváranie

Prečo sme vznikli

V takmer každom veľkom meste je aspoň jeden hackerspace: miesto, kde sa stretávajú zvedaví ľudia ochotní experimentovať s elektronikou, počítačmi, 3D tlačou a vymýšľať vychytávky použiteľné v živote. V Bratislave sa v roku 2009 žiadny takýto priestor nenachádzal, ale mali sme pocit, že je možné dať dokopy komunitu ľudí, ktorí by boli ochotní ho vytvoriť, prevádzkovať a používať. Keď sa “prípravný tím” prvýraz nevmestil do kaviarne, v ktorej sme sa stretávali, vedeli sme, že nám nič nebráni tento svoj sen zrealizovať.

Ako fungujeme

Aj napriek tomu, že niekoľkokrát zmenil svoju fyzickú polohu je Progressbar stabilným miestom pre zvedavé mozgy a ľudí s chuťou niečo sa učiť alebo na niečom pracovať. 
Sme fyzický priestor na Michalskej ulici v Bratislave s technickým laboratóriom, prednáškovou miestnosťou a miestnosťou pre socializáciu.

V Progressbare sa konajú prednášky na témy od cestovania až po medziplanetárne cestovanie, workshopy, kde sa naučíte vyrábať si vlastnú elektroniku alebo ako vypnúť akýkoľvek televízor. Môžete tu používať novú kryptomenu Bitcoin a zoznámiť sa s ľuďmi na rôznych networkingových akciách.

Vstup na väčšinu akcií organizovaných Progressbarom je zdarma, aj keď nás poteší akýkoľvek dar - či už v podobe EUR alebo Bitcoinov.

Aké sú výhody návštevy Progressbaru?

Zmeňte aspoň na pár hodín prostredie a pocítite výhody priestoru, kde ľudia proste rozmýšľajú trocha inak. Nájdete tu šialených vedcov, hackerov, fanúšikov fantasy či cestovania. Dozviete sa, čo je nové na odvrátenej strane webu, ako sa dá vytlačiť predmet na 3D tlačiarni alebo spoznáte a naučíte sa nový programovací jazyk.

Určite však odídete duševne obohatení.

Koho hľadáme?

Hľadáme ľudí, ktorí radi skúšajú, majú vždy o 10 projektov viac ako stíhajú urobiť, ľudí, ktorí obľubujú kolektív podobne zmýšľajúcich ľudí a vedeli by využiť priestor, v ktorom sa môžu stretávať a rásť. Hľadáme ľudí, ktorí radi pomáhajú iným a z času na čas pomôžu zorganizovať nejakú akciu, ktorá pomôže vzdelať ostatných ľudí.

Pomôžte nám a pomôžte sebe!

Pomôžte nám vybudovať komunitu svojprávnych, zvedavých ľudí ktorí (sa) radi učia, skúmajú, zlepšujú a hackujú čokoľvek, vrátane života samotného. Podporte nás návštevou na jednu z našich akcií alebo sa pridajte k nám.

Našim cieľom je rozšíriť našu členskú základňu na 40 aktívnych členov, ktorí budú priestor naplno využívať a zveľaďovať. Staňte sa jedným z našich členov! Pozývame vás však určite na návštevu - aj ak nie ste členom!